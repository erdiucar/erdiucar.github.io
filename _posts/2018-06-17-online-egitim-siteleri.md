---
title: 'Online Eğitim Siteleri'
date: '2018-06-17T17:31:23+03:00'
description: Online eğitim siteleri sayesinde insanlar ücretsiz olarak eğitim alabiliyor.
  Bu yazımda sizlere severek takip ettiğim online eğitim sitelerini tanıtacağım.
layout: post
permalink: /online-egitim-siteleri/
image: /assets/img/posts/2018/06/online-egitim.png
categories:
    - Egitim
tags:
    - 'eğitim siteleri'
    - 'internetten eğitim'
    - 'online ders'
    - 'online eğitim'
    - 'online kurs'
    - 'ücretsiz eğitim'
    - 'ücretsiz eğitim siteleri'
    - 'ücretsiz online eğitim'
---

Son yıllarda **online eğitim siteleri** sayesinde insanlar ücretsiz olarak internetten kendilerini geliştiriyor. İnternet sayesinde artık bilgiye ulaşmak çok kolay. Hatta dünyanın en prestijli üniversitelerinin derslerinin projelerini yaparak sertifika bile alabilirsiniz. Kariyeriniz için de çok faydalı olacağı kesin. İngilizcede bu kurslar **MOOC** (Massive Open Online Course) adıyla geçiyor. Yani "Kitlesel Açık Çevrimiçi Kurs*"* anlamına geliyor. Şahsen ben öğrendiğim ve uzmanlaştığım birçok konuyu online eğitim sitelerine borçluyum. Bu yazımda sizlere beğenerek takip ettiğim ve ders aldığım bazı online eğitim sitelerini tanıtacağım.

## Online Eğitim Siteleri

### 1- [Boğaziçi Enstitüsü](https://istanbulbogazicienstitu.com/)

Boğaziçi Enstitüsü size birçok farklı alanda eğitim imkanı sunmakta. Kişisel gelişim, bilişim, sağlık, psikoloji, mesleki gelişim, eğitim, dil eğitimi, liderlik, pazarlama vb. alanlarda oldukça zengin bir eğitim içeriğine sahip. Ayrıca aldığınız eğitimlerin sonunda size üniversite sertifikası imkanı sunmakta. İçeriğini inceleyip kendinize uygun eğitimlere kayıt yapabilirsiniz. İş hayatınızda oldukça faydasını görebileceğiniz [Etkili İletişim Teknikleri Eğitimi](https://istanbulbogazicienstitu.com/online-egitimler/etkili-iletisim-teknikleri-egitimi) ve [Stresle Başa Çıkma Eğitimi](https://istanbulbogazicienstitu.com/online-egitimler/stresle-basa-cikma-egitimi)'ni öneririm.

### 2- [edX](https://www.edx.org/)

MIT, Harvard, Caltech, Oxford gibi üniversitelerin ve Microsoft'un derslerini bulabileceğiniz eğitim sitesinde bilim, sanat, felsefe, yazılım, mühendislik ve daha birçok alanda kendinizi geliştirebilirsiniz. Eğer bilgisayar bilimlerine giriş yapma niyetindeyseniz, Harvard'ın [CS50X](https://www.edx.org/course/cs50s-introduction-computer-science-harvardx-cs50x) kursunu veya MIT'nin [Introduction to Computer Science and Programming Using Python](https://www.edx.org/course/introduction-computer-science-mitx-6-00-1x-11) kursunu öneririm.

### 3- [Coursera](https://www.coursera.org/)

Stanford, Illinois, Michigan, Berklee gibi üniversitelerden dersler alabileceğiniz sitede, edX'de olduğu gibi çok fazla eğitim görebileceğiniz alan mevcut. Özellikle veri bilimleri konusunda çok güzel kurslar var. Ayrıca üniversitelerin sertifika programlarına burs başvurusu yaparak ücretsiz olarak sertifika almanız mümkün. Sitede en çok ilgi gören kurslar veri bilimi ve bilgisayar bilimleriyle alakalı. Eğer **makine öğrenimi** üzerine eğitim görmek isterseniz, Stanford Üniversitesi'nin [Machine Learning](https://www.coursera.org/learn/machine-learning) kursu çok öneriliyor. **Programlamaya giriş** yapmak isterseniz, Michigan Üniversitesi'nin [Programming for Everybody (Getting Started with Python)](https://www.coursera.org/learn/python) kursu çok meşhur.

### 4- [Udemy](https://www.udemy.com/)

Sitede, alanında uzman kişiler tarafından açılan kursları ücretsiz veya uygun ücretlere alabilirsiniz. Bana siteden indirimlerle ilgili mailler geliyor. Siz de üye olarak ilgilendiğiniz kursların indirime girmesini bekleyebilirsiniz. Ders kategorisi çok fazla. Bunun sebebi uygun koşulları sağlayan herkesin, eğitmen olarak sitede başkalarına eğitim verebiliyor olması. Eğer alanınızda uzmansanız, siz de Udemy aracılığıyla insanlara kursunuzu satarak para kazanabilirsiniz.

### 5- [Udacity](https://www.udacity.com/)

Bu sitedeki kurslar tamamen bilgisayar bilimleriyle ilgili. Bu alandaki son teknolojik gelişmelerle ortaya çıkan iş alanları üzerine odaklanılmış. Bu yüzden benim en favori eğitim sitelerimden birisi. Bazı kursların içeriği Google, Facebook, IBM, Amazon, NVidia ve BMW gibi endüstri lideri şirketlerle işbirliği içerisinde hazırlanmış. Sertifika programları pahalı. Ama ücretsiz olarak faydalanabileceğiniz çok fazla kurs mevcut.

### 6- [Khan Academy](https://www.khanacademy.org/)

Salman Khan tarafından yapılan sitede matematik, fen bilimleri, sosyal bilimler, bilgisayar bilimleri, finans ve girişimcilik gibi konularda tamamen ücretsiz ve çok kaliteli eğitim videoları var. Google ve başka şirketlerden milyon dolarlarca hibe para almış. Bu sayede sitenin içeriği çok gelişmiş ve dünyanın dört bir köşesine ulaşabilir hale gelmiş. Dolayısıyla sitenin [Türkçe versiyonu](https://tr.khanacademy.org/) mevcut. Çalıştığınız konuyu anlayıp anlamadığınıza dair her ders sonunda sınav yapıyor. Böylece eksiklerinizi görmüş oluyorsunuz. Üniversitede matematik dersine bu siteden çalışmıştım ve çok rahat bir şekilde dersi geçmiştim.

### 7- [Kadenze](https://www.kadenze.com/)

Eğitim alanı olarak **sanat** üzerine odaklanmış bir site. Müzik, tasarım, fotoğrafçılık, film, animasyon, moda vb. konularda kaliteli eğitimleri var. Eğitimlerin çoğu ücretsiz. Sertifika alabilmek için aylık 20 $ vererek premium üyelik almanız gerekli.

### 8- [Duolingo](https://www.duolingo.com)

Ücretsiz **dil eğitimi** veren bir site. Türkçe konuşanlar için İngilizce, Almanca, Rusça ve Fransızca kursları var. ![mooc](/assets/img/posts/2018/06/mooc.png)

## Online Eğitim Sitelerindeki Kursların Yorumlandığı Siteler

Aşağıda paylaştığım sitelerden aradığınız konuyla ilgili kursları bulup, diğer insanların yorumlarını ve puanlamalarını inceleyebilirsiniz. Bu sayede aynı konuyla ilgili birden fazla kurs arasından, acaba hangisini seçmeliyim sorusuna cevap bulmanız kolaylaşır.

### 1- [Coursetalk](https://www.coursetalk.com/)

### 2- [Class Central](https://www.class-central.com/)

---

Diğer yazılarımı incelemek için tıklayın => [Erdi Uçar](https://www.erdiucar.com "Erdi Uçar")
